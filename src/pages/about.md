---
path: "/about"
date: "2019-05-24"
title: "About"
category: "pages"
author: "Tiina Prittinen"
---

# Tiedotuskeskus Hanhikivi

Tiedotuskeskus Hanhikivi tuo esille kriittistä tietoa ydinvoimasta ja energian tuotannosta. Tiedotuskeskus Hanhikivi tarjoaa tilan, jossa ihmiset voivat kohdata, keskustella ja toimia aktiivisesti. Tilaa käytetään myös taiteen ja tutkimuksen tekemiseen residenssin tapaisesti. Kohtaamispaikka sijaitsee Pyhäjoen Kalifornian alueella noin kilometri kunnan keskustasta, osoitteessa Lahnaojantie 18. Tiedotuskeskuksen toiminnan organisointi on osuuskunnan pääasiallista toimintaa.

Tiedotuskeskus Hanhikivi tarjoaa puitteet poikkitieteelliselle ja -taiteelliselle toiminnalle sekä tutkimukselle liittyen luontosuhteeseen, sen rakentumiseen, informaatioon ja ihmisten vuorovaikutukseen aiheen ympärillä. Talossa tehdään tutkimusta ympäristöä voimakkaasti muokkaavien ja/tai laajaa keskustelua herättävien hankkeiden yhteydessä, selvittäen minkälaisia seurauksia hanke on aiheuttanut paikkakunnalle ja miten se jatkossa vaikuttaa luoden näin pohjaa jatkotutkimukselle ja aiheeseen liittyvälle dokumentoinnille ja historiankirjoitukselle. Toiminta keskittyy erityisesti ajankohtaisiin hankkeisiin, kuten Pyhäjoen ydinvoimalahankkeeseen sekä uraanin käyttöön polttoaineena. Tiedotuskeskus tekee yhteistyötä tavoitteisiin sopivien projektien, tutkimuskeskusten, yksittäisten taiteilijoiden ja tutkijoiden kanssa. Toiminnassa luodaan uusia keskustelukäytäntöjä, kannustetaan ihmisiä aktiiviseen tiedon tuottamiseen (kansalaisjournalismi, kansalaistutkimus, keskustelutilaisuudet) ja rohkaistaan ihmisiä aktiivisesti puolustamaan luontoa ja vastustamaan tuhoisia energiantuotantomuotoja. Toiminnassa opitaan ja opetetaan samalla kestävää elämäntapaa.


### Toiminnassa:

– tuemme ihmisiä ja ryhmiä, jotka tekevät ydinvoiman vastaista toimintaa, ja jotka hyväksyvät Tiedotuskeskus Hanhikiven tavoitteet ja periaatteet tarjoamalla heille työskentelypuitteet

– työmme on poikkitieteellistä ja –taiteellista

– järjestämme kursseja, luentoja, näyttelyitä ja avoimien ovien tapahtumia

– toteutamme luovia projekteja huumoria unohtamatta

– pyrimme tekemään yhteistyötä vastaavien projektien kanssa Suomessa ja ulkomailla

 


### Periaatteita:

– matalan kynnyksen tila, missä ihmisillä tulisi olla tervetullut ja turvallinen olo

– toimintamme on väkivallatonta ja rauhanomaista kunnioittaen luonnon monimuotoisuutta ja ihmisarvoja - toiminnassamme noudatamme siis lakia, huolehdimme siisteydestä ja käyttäydymme ystävällisesti

– naapurisopu on meille tärkeää

– Tiedotuskeskus on päihteetön tila

– emme hyväksy minkäänlaista syrjintää tai alistavaa käytöstä esim. etnisyyteen, ikään, uskontoon, sukupuoleen tai seksuaaliseen suuntautumiseen perustuen

– talolle tullessasi lue aina tarkemmin talon yhteisesti sovitut säännöt


<!-- Docs to Markdown version 1.0β17 -->
